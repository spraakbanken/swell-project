# Metadata om nivåer, skolformer, kurser och betygsskalor
Metadata om skrivuppgifter med avseende på skolformer, studienivåer/färdighetsnivåer, ämnen, kurser, provtyper och betygsskalor behandlas inte på samma sätt i de blanketter som de materialinsamlande lärarna har fyllt i som i portalen. Strukturen i portalen är den struktur som ska användas i den information om korpusen som görs tillgänglig för användarna när korpusen publiceras.

I portalen ges metadata av detta slag i fyra olika fält: *Ungefärlig nivå*, *Skolform*, *Kurs etc.* samt *Betygsskala*.
## Ungefärlig nivå
Fältet *Ungefärlig nivå* anger en ungefärlig färdighetsnivå/studienivå för skriven svenska som man kan anta att eleven har utifrån den kurs hen går. Dessa ungefärliga nivåer har konstruerats och lagts in i metadata framför allt för att underlätta användningen av korpusen för personer som inte är helt bekanta med det svenska utbildningssystemet. Nivån anger alltså inte resultatet av ett färdighetstest e.d., utan utgår helt från en antagen ungefärlig korrelation mellan kurstyper och färdighetsnivåer/studienivåer. Det är viktigt att notera att en skribent lika väl kan befinna sig i början som i slutet av den angivna kursen. Nivåerna i det svenska utbildningssystemet är inte korrelerade med den europeiska referensramens nivåer. 

Det finns tre alternativa värden för fältet *Ungefärlig nivå*: *Nybörjare*, *Fortsättning* och *Avancerad*. 

**Nybörjare** innebär elever i det svenska skolsystemet som går kurser i Svenska för invandrare i vuxenutbildningen, eller i ungdomsgymnasiets Språkintroduktion för nyanlända på de lägre nivåerna.

**Fortsättning** innebär elever i det svenska skolsystemet som går kurser i svenska som andraspråk i den grundläggande vuxenutbildningen, eller i undomsgymnasiets Språkintroduktion för nyanlända på de högre nivåerna.

**Avancerad** innebär elever i det svenska skolsystemet som går kurser i svenska som andraspråk på gymnasial nivå i vuxenutbildningen eller i ungdomsgymnasiet, eller i kurser i svenska på universitetet (föreberedande eller behörighetsgivande kurs), alternativt skribenter som har godkänt betyg på Tisus (Test i svenska för universitets- och högskolestudier).

## Skolform
Det finns tre alternativa värden för fältet skolform i portalen: *Ungdomsgymnasiet*, *Vuxenutbildningen* och *Universitetet*.

## Kurs etc.
Fältet *Kurs etc.* innehåller kurs- och nivåbeteckningar, men också provbeteckningar (*Inplaceringsprov SFI*, *Tisus* och *Inträdesprov universitetet*). Tabellen nedan visar vilka alternativ som finns för fältet *Kurs etc.* samt de skolformer där kurserna/proven ges.

Kurs etc. | Skolform där kursen/provet ges | Ungefärlig nivå
--------- | ------------------------------ | -------------------
Språkintroduktion för nyanlända | Ungdomsgymnasiet | Olika nivåer, beror på kursen 
--------- | ------------------------------ | -------------------
Inplaceringsprov SFI | Vuxenutbildningen  | A: Nybörjare (Beginner)
SFI A	| Vuxenutbildningen  | A: Nybörjare (Beginner)
SFI B	| Vuxenutbildningen  | A: Nybörjare (Beginner)
SFI C	| Vuxenutbildningen  | A: Nybörjare (Beginner)
SFI D	| Vuxenutbildningen  | A: Nybörjare (Beginner)
--------- | ------------------------------ | -------------------
Grundläggande SVA dk 1	| Vuxenutbildningen  | B: Fortsättning (Intermediate)
Grundläggande SVA dk 2	| Vuxenutbildningen  | B: Fortsättning (Intermediate)
Grundläggande SVA dk 3	| Vuxenutbildningen  | B: Fortsättning (Intermediate)
Grundläggande SVA dk 4	| Vuxenutbildningen  | B: Fortsättning (Intermediate)
--------- | ------------------------------ | -------------------
SVA 1	| Ungdomsgymnasiet/Vuxenutbildningen   | C: Avancerad (Advanced)
SVA 2	| Ungdomsgymnasiet/Vuxenutbildningen   | C: Avancerad (Advanced)
SVA 3	| Ungdomsgymnasiet/Vuxenutbildningen   | C: Avancerad (Advanced)
Förberedande kurs | Universitetet   | C: Avancerad (Advanced)
Behörighetsgivande kurs	| Universitetet   | C: Avancerad (Advanced)
Tisus	| Universitetet   | C: Avancerad (Advanced)
Inträdesprov universitetet | Universitetet | C: Avancerad (Advanced)

## Betygsskala
Fältet *Betygsskala* anger vilken betygsskala som har använts vid betygsättningen av uppgiften i de fall de uppsatser som hör ihop med uppgiften har ett betyg som är tillgängligt i våra metadata. Betygsskalan för skrivuppgiften speglar i de flesta fall de kursbetyg som används på kursen som helhet. 

Alternativet *SFI-inplacering* innebär att de uppsatser som hör ihop med uppgiften har bedömts med avseende på vilken SFI-kurs som eleven bör placeras in på.

Alternativet *Inträdesprov universitetet* innebär att de uppsatser som hör ihop med uppgiften har bedömts med avseende på vilken universitetskurs i svenska som främmande språk som studenten kan placeras in på, men en mer fingraderad nivåbedömning genom en sjugradig skala har gjorts: Betyget 1 motsvarar den lägsta färdighetsnivån och betyget 7 motsvarar den högsta färdighetsnivån. Betyget 1 innebär att studenten inte har antagits till någon universitetskurs och betyget 7 innebär att studentens behärskning av svenskan ligger över den förväntade färdighetsnivån för behörighetsgivande kurser i svenska och att andra typer av universitetskurser i svenska därmed kan övervägas. Betygen 2 - 4 innebär en inplacering på förberedande kurs. Betygen 5 - 6 innebär en inplacering på behörighetsgivande kurs.

Alternativet *Uppgiften har inte betyg* används både i de fall då de tillhörande uppsatserna över huvud taget inte har betygsatts och i de fall uppsatserna i och för sig har betygsatts, men då uppgifter om dessa betyg saknas i våra metadata.

Tabellen nedan visar vilka alternativ som finns för fältet *Betygsskala*, de möjliga betygen på de tillhörande uppsatserna för respektive betygsskala, samt på vilka kurstyper/provtyper respektive betygsskala används.

Betygsskala |	Möjliga betyg på de tillhörande uppsatserna |	Förekommer på uppsatser från följande kurstyper/provtyper
---|---|---
CEFR (A1–C2) | A1, A2, B1, B2, C1, C2	| Språkintroduktion för nyanlända
G/U |	Godkänd (G), Underkänd (U) |Tisus; De flesta universitetskurser (förberedande, behörighetsgivande)
VG/G/U | Väl godkänd (VG), Godkänd (G), Underkänd (U) | Vissa universitetskurser (förberedande, behörighetsgivande)
A–F	| A, B, C, D, E, F |SFI, SVA grundläggande nivå, SVA gymnasial nivå
SFI-inplacering	| SFI A, SFI B, SFI C, SFI D | Inplaceringsprov SFI
Universitetsintagning | 1 - ej antagen, 2 - förberedande, 3 - förberedande, 4 - förberedande, 5 - behörighetsgivande, 6 - behörighetsgivande, 7 - annan kurs tänkbar | Inträdesprov universitetet
Uppgiften har inte betyg | | De flesta kurstyper
